חללי עבודה משותפים הם ענף משגשג בבנסקו, ממש אימפריה של שירותי ויי-פיי קפה וכסאות ארגונומיים. ואלו שמות:

### Coworking Bansko

זהו הקו וורק המקורי של בנסקו, לו היא חייבת את מעמדה כמעצמת נוודים דיגיטליים. מזוהה עם הצבע הכתום.

**מיקום:** כל הסניפים במרכז העיר וקרובים אחד לשני. מתאים למי שגר באזור הצפוני.

**על הסניפים:** על שלושה חללים עומד קוורקינג בנסקו: חלל בקומת מרתף עם כסאות ארגונומיים ושקט יחסי;  חלל בסגנון לאונג’ עם כסאות ספסל מרופדים ומדיניות דיבור חופשי, עם גג פתוח שגם בו אפשר לעבוד; וחלל שקט ללא דיבורים כלל ועם כסאות ארגונומיים. יש חצר בחוץ וגם בה אפשר לעבוד בצל עם חשמל ועל ספסלים.

**תכניות מינוי:** מעבר לתכניות מינוי רגילות (יומית, שבועית, חודשית) אפשר גם לעשות תכנית לעבודה ביום אחד מדי שבוע, או להצטרף רק לאירועים החברתיים כ-1+. אפשר להגיע ליום ניסיון. 

**קהילתיות**: על 120%. יש אירועים קבועים ומתחלפים, גם בתחום המקצועי אבל הרבה מאוד אירועים חברתיים. מרחצאות בימי חמישי, ערב משחקי קופסה בשני, ברביקיו מדי יום שישי. האירועים סגורים לחברי הקו-וורק בלבד. לא מעט חברי קהילה מגיעים והאירועים נוטים להיות גדולים ואפילו המוניים.

**איבזור:** בכל החללים יש חדרי פגישות, מכונות קפה טובות, חלב ותחליפיו. יש ציוד מטבח מלא, חצר עם דשא וערסלים, טרמפולינה. כמה רכבים להשכרה שעתית. כמות עצומה של משחקי לוח וקופסה.

**למי מתאים:** רבים מחברי הקהילה הם נוודים שבאים לפרקי זמן מוגדרים, חד פעמיים או חוזרים. מתאים למי שמגיע טרי ורוצה להכיר הרבה אנשים בפרק זמן קצר ולבנות לעצמו קהילה. למי שפחות בקטע של לתכנן לבד בילויים ואירועים וישמח אם ידאגו לזה בשבילו. למי שמעדיפה עבודה בתנאי רחש בסגנון בית קפה.

### Altspace

הקוורק השני בגודלו בבנסקו. מזוהה עם הצבע הכחול.

**מיקום:** פרישה בכל אזורי העיר, צפון מרכז ודרום.

**על הסניפים:** לאלטספייס חלל ראשי מואר ונעים עם עמדות עבודה שחלקן ארגונומיות, וכן חצר שניתן לעבוד ממנה. החלל השני הוא בדרום, יותר גדול ויותר ארגונומי. וישנו חלל שלישי ארגונומי בקומת מרתף בצפון העיר. כל החללים משדרים אוירת “שקט עובדים”.

**תכניות מינוי:** מעבר לתכניות מינוי רגילות (יומית, שבועית, חודשית) אפשר גם לעשות כרטיסיה ל-30 כניסות ב-3 חודשים. אפשר להגיע ליום ניסיון. 

**קהילתיות**:  יש אירועים קבועים כמו בירות בימי שישי, ארוחת צהרים משותפת בחמישי, סדנאות ציור. האירועים מפורסמים לחברי הקו-וורק בלבד אבל פתוחים לכולם.

**איבזור:** בכל החללים יש חדרי פגישות, מכונות קפה סבבה, חלב ותחליפיו, מיקרוגל. חצר עם ערסל וספת-חוץ לשנ”צים. קורקינט חשמלי לשימוש חופשי סביר. הדפסה בחינם, קבלת דואר למקום בחינם.

**למי מתאים:** רבים מחברי הקהילה קנו דירות בבנסקו ונשארים בה לפרקי זמן ארוכים. מתאים למי שרוצה להטמע בקהילה כזו; מתאים למי שמעדיפה עבודה בתנאי דממה. למי שבא לעבוד בזמן העבודה ולהכיר אנשים בזמן האירועים החברתיים. גם למי שכבר ביסס פה קהילת חברים ופשוט מחפשת מקום נוח להתפקס בו.

### Nestwork

הקו וורק שהכי מרגיש כמו “לבוא למשרד בהייטקס”, אותה תחושה נוסטלגית שחלק מהנוודים זוכרים ברגשי חיבה. אודה ולא אבוש גם לי יש לפעמים כאבי פנטום בעצם התןביס.

**מיקום:** חלל יחיד, בצפון העיר ליד הפארק.

**על הסניפים:** חלל מרווח ברמה גבוהה, על גבול הקורפורייט. ארגונומיה זה כאן.

**תכניות מינוי:** כרטיסיית 30 כניסות ב-3 חודשים, מנוי חודשי בשתי רמות של הטבות. באופן אירוני, למרות התנאים המשופרים המחיר זול יותר מהכחול והכתום, כנראה בגלל מיעוט הדגש הקהילתי.

**קהילתיות**:  אין דגש על קהילתיות.

**איבזור:** חדרי פגישות, מכונות קפה סבבה, חלב ותחליפיו, ציוד מטבח. למנויי הפרימיום מוצעים גם בניצות ופירות בתדירות מסויימת.

**למי מתאים:** לרגישים לנוחות, חובבי פרימיום, ומי שבא לקו וורק באמת על מנת לעבוד.

### Four Leaf Clover

חלל העבודה של מתחם המעין-קוליבינג פור ליף קלובר, הוא בשימוש בעיקר על ידי אורחי הקוליבינג עצמו, אבל פתוח גם לקהל הרחב.

**מיקום:** חלל יחיד, במתחם הפורליף קלובר שהוא בצד הצפון-מערבי של העיירה.

**על הסניפים:** חלל לא גדול, נוחות עבודה סבירה למדי..

**תכניות מינוי:** מעבר לתכניות מינוי רגילות (יומית, שבועית, חודשית), יש כרטיסית 1 בחודש, וגם עסקת חבילה של מגורים+מינוי לחלל העבודה.

**קהילתיות**: אפשר לחבור לקהילת הווטסאפ של הקוליבינג, שהיא קהילה אורגנית בניהול עצמי. הם  נפגשים הרבה לארוחות סופ”ש, דרינקים ומשחקי קופסה.

**איבזור:** חדרי פגישות, מכונת קפה עצובה למדי, מיקרוגל, ספה.

**למי מתאים:** למי שגר בפור ליף / שחבריו עובדים מהפור ליף / שמעוניין להתחבר עם קהילת הפור ליף; למי שרוצה את האופציה המעט-יותר חסכונית.

### חוייתי האישית

אני נרשמתי לקווורקינג בנסקו בפעמיים הראשונות שלי בעיירה, בזמן שיא העונה. זה היה מעולה ליצירת קהילה ולגיבוש החיים החברתיים שלי. בסבב השני בתום עונת השיא, כשבנסקו התחילה להתרוקן, נרשמתי לפור ליף, מכיוון ששם היו לי חברים והמחיר היה נוח. בסבב השלישי כשכבר הכרתי מראש אנשים רבים בבנסקו, נרשמתי לאלטספייס בעיקר עבור הנוחות לעבודה והכרטיסיה האטרקטיבית, ואני מדי פעם גם לוקחת חלק באירועים החברתיים שלא מציפים אותי בתדירות שלהם.